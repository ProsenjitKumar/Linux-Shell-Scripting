# ইম্যাকস্: ক্যারেক্টার, কী এবং কমান্ড #

ইম্যাকস্ ভালোভাবে ব্যবহার করতে হলে এবং কোর্সের সুবিধার্থে এখানে প্রাথমিক তিনটি বিষয় ব্যাখ্যা করা প্রয়োজন। আসুন, তবে দেখা যাক।

### ক্যারেক্টার (Character) ###

এককথায় কীবোর্ডের প্রতিটি বোতামে এক বা একাধিক ক্যারেক্টার আছে। এর আছে কিছু শ্রেণীবিভাগ:

| ক্যারেক্টার এর ধরণ | উদাহরণ | ব্যাখ্যা |
| ------------- | ------------------- | ----------------------------- |
| সাধারণ ক্যারেক্টার | অ, ক, A, c, =, \(, \] SPC(স্পেস) ইত্যাদি। | সাধারণত আমরা লেখাজোকায় যেসব ক্যারেক্টার ব্যবহার করি তাদের সাধারণ ক্যারেক্টার বলা হয়। |
| বিশেষ বা স্পেশাল ক্যারেক্টার | TAB (ট্যাব), RET, DEL, ESC, F1 থেকে F12, Home, left ইত্যাদি। | সাধারণ ক্যারেক্টার ও মোডিফায়ার ছাড়া বাকি সব স্পেশাল ক্যারেক্টার। এগুলো বিভিন্ন বিশেষ কাজ করে থাকে। |
| মোডিফায়ার ক্যারেক্টার | CTRL এবং META বা ALT | CTRL এবং ALT (যাকে METAও বলা হয়।) এদুটি মোডিফায়ার। এরা সাধারণ ও স্পেশাল ক্যারেক্টারগুলোকে বিশেষ কাজ করিয়ে নেয়। ইম্যাকসে মোডিফায়ার এর প্রচুর ব্যবহার হয়ে থাকে। |

### কী (Key) ###

সহজভাষায়, ইম্যাকসে আমাদের ব্যবহারের জন্য যেসব শর্টকার্ট আছে সেগুলোই কী। আমরা কোর্সে বিভিন্ন জায়গায় এরকম অনেক কী'র সাথে পরিচিত হব। একটা কী'তে কয়েকটি অংশ থাকতে পারে। যেমন: `C-x C-f` এ দুটি অংশ। প্রথমে CTRL চেপে x তারপর CTRL চেপে f। একইভাবে M-x মানে META বা ALT চেপে f। আগেও বলেছি 'C-' ও 'M-' মানে যথাক্রমে CTRL এবং META। কী দুইরকম:

* **সম্পূর্ণ কী (Complete key)**: যে কী কোনো কাজ করতে সক্ষম তাকে আমরা কম্প্লিট কী বলি। যেমন: `C-x C-f`। এটি দিয়ে আপনি এডিটরে নতুন ফাইল খুলতে পারবেন।
* **উপসর্গ কী (Prefix key)**: আপনারা হয়ত বাঙলা ব্যকরণে উপসর্গ পড়েছেন। ব্যাপারটা একইরকম। এগুলো নিজে কিছু করতে পারে না। বরং কমান্ডের পরবর্তী অংশের জন্য অপেক্ষা করে। যেমন আপনি শুধু `C-x` চাপলে ইমাকস্ কমান্ডের পরবর্তী অংশের জন্য অপেক্ষা করবে।

### কমান্ড (Command) ###

ইম্যাকস্ এর কাছে কীগুলোর বিশেষ মানে নেই। আপনি চাইলেই সেটা চেঞ্জ করে অন্যকিছু করতে পারেন। আসলে গুরুত্বপূর্ণ হচ্ছে শর্টকার্ট এর পিছনের কমান্ডটি। এই কমান্ডগুলো ইলিস্পে লেখা একেকটি ফাংশন এবং  `M-x` চেপে এদের নাম লিখে আপনি কমান্ডগুলি কার্যকর করতে পারেন। আমরা পরবর্তীতে প্রতেক্যটি কী-এর পাশে ব্রাকেটে কমান্ডটিও লিখে দেবো।