# ভিম-এর বেসিক এডিটিং #

ভিম-এরক্ষেত্রে একটা জিনিস মনে রাখা দরকার যে ডিফল্টভাবে এটি কমান্ড মোডে চালু হয় কারন এর মূল ব্যবহার কমান্ড মোডেই। ইন্সার্ট মোডে আপনি লেখার পর এক মুহুর্তও থাকবেন না এটা হবে বেস্ট প্রাকটিস। এবার ভিম-এর বেসিক এডিটিং ফিচারগুলো দেখে নেওয়া যাক:

### লেখা ###

লেখার জন্য আমরা ইতমধ্যে ইন্সার্ট মোডে গিয়েছি '**i**' চেপে। তাছাড়া যেকোনো লাইনের একদম শেষে কার্সর নিয়ে ইন্সার্ট মোডে যেতে শুধু '**A**' চাপলেই হবে। সাধারণত আমরা লাইনের শেষে আরো লেখা যোগ করি বলে এই ফিচার রাখা হয়েছে। তাছাড়া আপনি '**o**' চাপলে যে লাইনে কার্সর আছে তার নীচে বা '**O**' চাপলে তার উপরে একটা ফাঁকা লাইন তৈরি করবে এবং কার্সর সেখানে ইন্সার্ট মোডে যাবে।

### লেখা ডিলিট করা ###
ইন্সার্ট মোডে আপনি ব্যাকস্পেস চেপে লেখা মুছতে পারেন। তাছাড়াও অনেকগুলো কমান্ড আছে যা দ্রুতি এনে দেবে কাজে। আসুন, সেগুলো দেখা যাক:

| কমান্ড | কাজ |
| ------- | -------------------- |
| x | বর্তমানে কার্সরে থাকা অক্ষরটি মুছবে। |
| 5x | বর্তমান অক্ষর ও পরবর্তী চারটি অক্ষর মুছবে। |
| dd | বর্তমান লাইন মুছবে। |
| 5dd | বর্তমান লাইন ও পরবর্তী ৫ লাইন মুছবে। |
| dW | বর্তমান কার্সরের অবস্থান থেকে পরবর্তী শব্দের শুরু পর্যন্ত মুছবে। |
| d$ | বর্তমান কার্সরের অবস্থান থেকে লাইনের শেষ পর্যন্ত মুছবে। |
| d0 | বর্তমান কার্সরের অবস্থান থেকে লাইনের শুরু পর্যন্ত মুছবে। |
| d^ | কার্সরের বর্তমান অবস্থান থেকে পরবর্তী নন-হোয়াইটস্পেস অক্ষর পর্যন্ত মুছবে। |
| dG | বর্তমান লাইন হতে ফাইলের শেষ পর্যন্ত মুছবে। |
| d20G | বর্তমান লাইন থেকে ২০তম লাইন পর্যন্ত মুছবে। |

উপরের টেবিলে যেসবক্ষেত্রে সংখ্যা ব্যবহার করা হয়েছে সেসবক্ষেত্রে আপনি আপনার প্রয়োজনমাফিক সংখ্যা বসাতে পারেন। যেমন, আপনি 9dd কমান্ড দিলে ৯টি লাইন মুছবে।

### কাট, কপি(ইয়াঙ্ক) ও পেস্ট ###

**d** দিয়ে শুরু হওয়া যেসব কমান্ড আমরা আগের টেবিলে দেখলাম সেগুলো আসলে ডিলিট না, কাট করে। একইভাবে আপনি '**y**' এর সাথে এরকম কমান্ড তৈরী করতে পারেন যেগুলো কপি করবে। যেমন, **dd** যেমন একলাইন কাট করে '**yy**' চেপে আপনি কপি করতে পারেন। আর পেস্ট করতে পছন্দনীয় জায়গায় কার্সর রেখে '**p**' চাপুন। এবার কপির কমান্ডগুলো দেখা যাক:

| কমান্ড | কাজ |
| ------- | -------------------- |
| yy | বর্তমান লাইন কপি করবে। |
| 5yy | বর্তমান ও পরবর্তী ৪ লাইন কপি করবে। |
| yW | বর্তমান কার্সরের অবস্থান থেকে পরের শব্দের শুরু পর্যন্ত কপি করবে। |
| y$ | বর্তমান কার্সরের অবস্থান থেকে লাইনের শেষ পর্যন্ত কপি করবে। |
| y0 | বর্তমান কার্সরের অবস্থান থেকে লাইনের শুরু পর্যন্ত কপি করবে। |
| y^ | কার্সরের বর্তমান অবস্থান থেকে পরবর্তী নন-হোয়াইটস্পেস অক্ষর পর্যন্ত কপি করবে। |
| yG | বর্তমান লাইন হতে ফাইলের শেষ পর্যন্ত কপি করবে। |
| y20G | বর্তমান লাইন হতে ফাইলের ২০তম লাইন  পর্যন্ত কপি করবে। |


### মার্ক, কপি, কাট, ডিলিট, পেস্ট ###

মনে মনে হয়ত গালাগালি করছেন ভিমকে। নরমাল এডিটরে কি সুন্দর একটা অংশ সিলেক্ট করে কাট-কপি-পেস্ট-ডিলিট করেন আর এখানে রাজ্যের ঝামেলা! হতাশার কিচ্ছু নেই। ভিম সেটারও সুযোগ রেখেছে। আপনাকে যা করতে হবে তা হলো:

*  যেখান থেকে কপি করা শুরু করতে চান কমান্ড মোডে সেখানে কার্সর নেবেন।
*  তারপর '**v**' চাপবেন। যদি লাইন বাই লাইন সিলেক্ট করতে চান তাহলে '**V**' চাপবেন।
*  এবার এ্যারো কী দিয়ে নির্দিষ্ট অংশ সিলেক্ট করবেন।
*  সিলেক্ট করা অংশটুকু ডিলিট বা কাট করতে চাপবেন **d** অথবা কপি করতে **y**।
*  তারপর যেখানে পেস্ট করতে চান সেখানে কার্সর নিয়ে চাপুন **p**